Diretta Inter-Fiorentina ore 20.45: dove vederla in tv, in streaming e probabili formazioni
Gli uomini di Inzaghi ritrovano la Viola di Palladino dopo il ko nel recupero della 14ª giornata
L'Inter ospita la Fiorentina nell'incontro valido per la 24ª giornata di Serie A. Gli uomini di Inzaghi ritrovano la Viola dopo la disfatta di Firenze, dove i padroni di casa si sono imposti con il finale di 3-0 firmato Ranieri e Kean (autore di una doppietta). Una sconfitta che ha in parte scombinato i piani stagionali dei nerazzurri, che si presentano all'appuntamento di San Siro con 51 punti e un ritardo di 4 lunghezze sul Napoli. Con l'Udinese al Maradona, Conte non è infatti andato oltre l'1-1. La formazione di Palladino, reduce da 3 successi consecutivi, proverà a replicare la prestazione del Franchi: la posta in palio è il 4º posto a pari merito con la Lazio nonché il sorpasso (o l'aggancio) ai danni della Juventus, in 5ª posizione con 43 punti. L'agenda di Lautaro e compagni prevede poi il match contro i bianconeri di Thiago Motta, in programma alle ore 20.45 di domenica 16 febbraio presso l'Allianz Stadium di Torino. La Fiorentina opiterà invece il Como. 
